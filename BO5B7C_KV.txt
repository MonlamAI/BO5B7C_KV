གྲུབ་ཆེན་བིཪྺ་པའི་མན་ངག་མཉམ་མེད་སྙིང་རྗེའི་རྣལ་འབྱོར་གྱི་བློ་སྦྱོང་བཞུགས་སོ།།  ༀ་སྭ་སྟི།  མཉམ་མེད་སྙིང་རྗེའི་བདུད་རྩི་ཡིད་འོང་བས།  །ས་གསུམ་འགྲོ་བའི་གདུང་བ་ཀུན་སེལ་བ།  །བྱང་ཆུབ་སེམས་ཀྱི་ཟླ་བ་ལ་བརྟེན་ནས།  །རྣམ་གྲོལ་ཀུ་མུ་དཱ་དཔལ་ཅི་དགར་འབྱེད།  །དེ་སླད་གྲུབ་པའི་ཞལ་གྱི་ལུང་།  །མ་ཉམས་གདམས་ངག་ཟིལ་དངར་ནི།  །སྐལ་བཟང་ཉེར་འཚོའི་གཞི་གཅིག་པུ།  །གཏན་པ་མེད་པའི་མཆོད་སྦྱིན་བྱ།  །འཕགས་ཡུལ་པཎ་གྲུབ་རྒྱ་མཚོའི་གཙུག་གི་ནོར་བུས་ཞབས་བརྟན་གྱི་པདྨོ་ལ་ཕྱག་བྱས་པ་རྣལ་འབྱོར་གྱི་དབང་ཕྱུག་བིརཱུ་པའི་མན་ངག  །སངས་རྒྱས་ཀྱི་གསུང་རབ་ཐེག་ཆེན་སྡེ་སྣོད་རྒྱ་མཚོའི་སྙིང་པོ།  མཉམ་མེད་སྙིང་རྗེའི་རྣལ་འབྱོར་གྱི་བློ་སྦྱོང་གི་རིམ་པ་ཟབ་མོ་ཉམས་སུ་ལེན་པའི་ཚུལ་ནི།  །གཞུང་རྩ་བ་རྡོ་རྗེའི་ཚིག་རྐང་ལས།  །ཐོགས་མེད་བརྩེ་བས་བསྐྱངས་པ་ཡི།  །ཞེས་པ་ནས།  སྙིང་རྗེ་མཐར་ཕྱིན་འགྱུར་པ་ཡིན།  །ཞེས་གསུངས་པའི་དོན་ཏེ།  དེའང་བྱང་ཆུབ་ཀྱི་སེམས་དང་མི་ལྡན་ན་ཕ་རོལ་ཏུ་ཕྱིན་པ་དྲུག་དང་།  བསྐྱེད་རྫོགས་ལ་སོགས་པ་ཇི་ཙམ་ཉམས་སུ་བླངས་ཀྱང་རྫོགས་པའི་སངས་རྒྱས་ཀྱི་རྒྱུར་མི་འགྲོ་བས་ན།  །སྙིང་རྗེ་ཆེན་པོ་ནི་སངས་རྒྱས་ཀྱི་ཡོན་ཏན་ཐམས་ཅད་ཀྱི་གཞི་ཡིན་པའི་ཕྱིར་རྒྱུད་ལ་སྐྱེ་དགོས་ལ།  དེའང་ཐོད་རྒལ་དུ་བསྒོམ་པ་དང་།  རིམ་གྱིས་བསྒོམ་པ་དང་གཉིས་ལས།  འདི་ནི་དང་པོ་སྟེ།  གང་ཞེ་སྡང་སྐྱེ་བའི་ཡུལ་གྱི་གཙོ་བོ་དེ་ལ་སྙིང་རྗེ་འབྱོངས་ན་གཞན་རྣམས་ཞར་ལས་འབྱུང་བའི་ཕྱིར་རོ་གསུངས།  །ཉམས་སུ་ལེན་པའི་ཚུལ་ནི།  །ཐུན་གྱི་རྗེས་སམ་སྐབས་གང་བདེར་སེམས་བསྐྱེད་ཙམ་སྔོན་དུ་བཏང་སྟེ།  རང་གི་མདུན་དུ་མི་ཤའོ་ལྟ་བུའི་དགྲ་སྙིང་ན་ཤོས་དེ་ལུས་བྱད་དབྱིབས་སོགས་ཇི་ལྟར་བསམ་སྟེ།  བདག་གི་དགྲ་འདི་སྙིང་རྗེ་མཉམ་དུ་ཤ་བཅད་རུས་ཐུག་པ་ཀཾ་ཀཾ་པ་བསྐྱེད་ཅིང་།  །ངག་ཏུའང་ངའི་དགྲ་འདི་སྙིང་རྗེ་ཞེས་བརྒྱའམ་ཉེར་གཅིག་ལ་ཉུང་མཐའ་བྱས་པ་འདྲེན་པ་ནི་སྙིང་རྗེའི་རྒྱུན་བསྒོམ་པའོ།  །འཐད་པ་བསྒོམ་པ་ནི།  །ཅིའི་ཕྱིར་སྙིང་རྗེ་ན་འདི་བདག་གི་མ་ཡིན་པའི་དོན་གྱི་ཕྱིར་སྙིང་རྗེ་མཉམ་དུ་བསམ་ཞིང་ངག་ཏུ་བརྗོད།  །མ་ཡང་ལན་རེ་ཙམ་བྱས་པ་མ་ཡིན་པར་འཁོར་བ་ཐོག་མེད་ནས་ཚད་དང་གྲངས་ལས་འདས་པ་བྱས་པ་ཡིན་པས་སྙིང་རྗེ།  །མ་བྱས་རེས་ཀྱིས་མ་རང་གི་ལུས་སྲོག་ཁྱད་དུ་བསད།  །བསམ་རྒྱུ་བསྒོམ་རྒྱུ་བདག་ལས་མེད་པ་བྱས།  ཕན་པ་བསམ་གྱིས་མི་ཁྱབ་པ་བཏགས།  གནོད་པ་དཔག་ཏུ་མེད་པ་ལས་བསྐྱབས་པ་ཡིན་པས་དྲིན་ཅན་གྱི་མ་རྒན་མོ་འདི་སྙིང་རེ་རྗེ།  །དེ་ལྟར་བདག་མ་བུ་གཉིས་ཚེ་རབས་གྲངས་མེད་པར་མ་མང་དུ་བགྱིས་ཀྱང་སྐྱེ་འཆི་འཕོས་པས་ཁོ་རང་མ་ཡིན་པར་མ་ཤེས།  བདག་བུ་ཡིན་པར་མ་ཤེས།  སྨྱོན་པ་བཞིན་དུ་རང་དབང་མེད་བདག་ལ་གནོད་པ་སྣ་ཚོགས་བྱེད་པ་འདི་ཀ་ཤིན་ཏུ་སྙིང་རྗེ་སྟེ།  །ཚེ་འདིའི་མ་སྨྱོ་བའམ་གདོན་གྱིས་བསླད་དེ་བདག་ལ་མཚོན་བརྡེག་པ་སོགས་བྱེད་པ་བྱུང་ན་དེ་ཀ་ཤིན་ཏུ་སྙིང་རྗེ།  དེ་ལ་ཕན་པའི་ཐབས་གང་ཟབ་འཕྲལ་དུ་འཚོལ་དགོས་པ་བཞིན་དུ་བདག་གི་མ་འདི་ཞེ་སྡང་དྲག་པོས་རྒྱུད་འཁྲུགས་ཏེ་སྨྱོན་པ་ལྟ་བུར་གྱུར་པ་སྙིང་རྗེ།  །དེ་ལྟར་བདག་ཏུ་མ་ཟད་སེམས་ཅན་དུ་མ་ཞིག་ལ་ཞེ་སྡང་གིས་ཀུན་ནས་བསླངས་པའི་ལས་ངན་ཚབས་པོ་ཆེ་བསགས་པ་ལ་བརྟེན་ནས་དམྱལ་བ་ཆེན་པོར་སྐྱེས་ཏེ་ཐར་པའི་དུས་མེད་པར་བཟོད་པར་དཀའ་བའི་སྡུག་བསྔལ་ལ་སྤྱོད་དགོས་པ་སྙིང་རྗེ་སྙམ་དུ་འཐད་པ་ལྔ་པོ་དེ་རེ་རེའང་སྙིང་ཐག་པ་ནས་བསམ་ཞིང་ངག་ཏུ་བརྒྱ་སྟོང་དུ་མ་རྗོད་པར་བྱེད།  དེ་ལྟར་བརྗོད་པས་ཡུལ་དེ་ལ་མིག་ནས་མཆི་མ་འཁྲུགས་པའི་སྙིང་རྗེ་དུང་བ་སྐྱེས་པ་ན།  །རིམ་བཞིན་དགྲ་གཞན་རྣམས་དང་གཉེན་བཤེས༑  ཁྱིམ་ཚེས་ཡུལ་སོགས་ནས་མཐར་མཁའ་ཁྱབ་ཀྱི་སེམས་ཅན་ལ་སྙིང་རྗེ་རྒྱུན་དང་འཐད་པ་སྔར་བཞིན་ལས་བཞི་པ་བདག་མ་བུ་རྣམས་སྐྱེ་ཤིང་འཕོས་པས་སྲན་ཕུང་ལ་རྡོ་རྒྱབ་པ་བཞིན་དུ་སོ་སོར་འཁྱམས་ངོ་ཤེས་ཤིང་ཕན་ཐོགས་ཐུབ་པ་ལྟ་ཅི་སྨོས།  མཐོང་ཐོས་ཙམ་དུའང་མི་འགྱུར་པ་དུ་མ་ཞིག་ནས་འཐོར།  བདག་གི་མ་དེ་ཡང་བདེ་སྡུག་ཇི་འདྲ་ཡོད་ན་སྙིང་རྗེ་མཉམ་དུ་ཞེ་ཐག་པ་ནས་བསྒོམས་པའི་མཐར་བདག་གི་མ་འདི་རྣམས་ཀྱིས་ལྷག་པའི་ལྷའི་གོ་འཕང་མངོན་དུ་གྱུར་ན་ཅི་མ་རུང་སྙམ་དུ་བྱས་པའི་རྐྱེན་གྱིས་ཐམས་ཅད་ཀྱང་སྣང་སྟོང་དབྱེར་མེད་ཡི་དམ་ལྷའི་སྐུར་ལམ་གྱིས་གྱུར་པར་བསམས་ལ།  སྤྲོས་མེད་ཀྱི་ངང་དུ་ཧད་དེ་ཆད་དེ་འཇོག་པ་སྟེ།  འདིས་ཀྱང་བསྐྱེད་ཅིང་བོགས་ཐོན་པར་འགྱུར་རོ།  །ཐེག་ཆེན་ལམ་གྱི་རྩ་བ་སྙིང་རྗེའི་སེམས།  །ཕན་བདེ་འཕྲལ་དུ་འབྱུང་བ་བདུད་རྩིའི་ཆུ།  །ཞེ་སྡང་ཚ་གདུང་སེལ་བའི་སྨན་མཆོག་འདི།  །རྒྱུན་དུ་བརྟེན་ན་སངས་རྒྱས་སོར་མོའི་རྩེ།  །གང་ལས་བརྩམས་པའི་གཏམ་གྱི་ཕུལ།  །ངག་གི་རྒྱུད་དུ་བླངས་པ་ལས།  །བསོད་ནམས་ཐོབ་པའི་ས་བོན་དེས།  །ཕན་བདེའི་དགའ་ཚལ་རྒྱས་གྱུར་ཅིག  །ཅེས་པའང་གནས་གསར་པ་འཇམ་པའི་དབྱངས་མཁྱེན་བརྩེའི་དབང་ཕྱུག་གི་གསུང་རབ་ཤིན་ཏུ་སྤྲོས་པ་མེད་པའི་ཁྲིད་ཡིག་ལས་བྱ་བྲལ་བ་མཉྫུ་གྷོ་ཥས་ཟུར་དུ་ཕྱུངས་ཏེ་བྲིས་པ་དགེ།